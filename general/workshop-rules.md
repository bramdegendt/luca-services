# Inleiding
De werkplaatsreglementen zijn opgemaakt om het gebruik van werkplaatsen en uitleendiensten beter te organiseren en enkele basisprincipes duidelijk te stellen.
Dit reglement bestaat uit twee delen: een algemeen deel en een specifiek deel. Het algemene deel is voor elke werkplaats van toepassing, het specifieke deel is een verfijning per werkplaats. Beide delen zijn steeds na te leven door alle gebruikers van een werkplaats. Alle werkplaatsreglementen kan je terugvinden op Toledo.

# Algemene richtlijnen werkplaatsen
## Openingsuren
Elke werkplaats heeft specifieke openingsuren of afspraken hieromtrent. Algemeen geldt dat de werkzaamheden 20 minuten voor sluitingstijd moeten stoppen zodoende voldoende tijd te hebben om op te ruimen.
Er kan slechts in enkele werkplaatsen gewerkt worden zonder het toezicht van een werkplaatsverantwoordelijke. Dit is aangegeven in het specifieke reglement.

## Orde en netheid
In elke werkplaats is orde van cruciaal belang om met vele studenten gezamenlijk te kunnen werken. Voor elke werkplaats zijn de meest aangewezen afvalcontainers beschikbaar. Indien deze niet voldoen dient dit in overleg besproken te worden met de werkplaatsverantwoordelijke. De werkplaats wordt steeds opgeruimd; alle gereedschap terug op zijn plaats. Materialen en kunstwerken in geschikte opbergruimtes of aan de kant. Bij het beëindigen van werkzaamheden dient de gebruikte werkplek gereinigd te worden, zodat de ruimte schoon achterblijft voor de volgende gebruiker.
Brandblussers, haspels, brandmeldknoppen, (nood)uitgangen en zekeringskasten moeten te allen tijde vrij en direct toegankelijk zijn. In trappenhallen mag niets gestockeerd worden.

## Achterlaten materialen
Het is niet mogelijk om materialen achter te laten in de werkplaats na je werkzaamheden. Deze kunnen verwijderd worden zonder voorafgaandelijke waarschuwing. Dit om hinder te vermijden en efficiëntie te verbeteren. Een afwijking kan enkel in overleg met de werkplaatsverantwoordelijke.

## Chemie
Elke werkplaats heeft de geschikte chemie in voorraad voor de courante technieken. Het is absoluut verboden om op eigen initiatief producten mee te brengen.

## Zwangerschap
In bepaalde werkplaatsen zijn producten aanwezig die het CMR label dragen. Het gebruik van de werkplaats door gebruikers die zwanger zijn is te allen tijde verboden. Desgevallend kan de gebruiker zich richten tot de zorgcoach om dit te bespreken.

De werkplaatsverantwoordelijke kan hier mogelijks expliciet optreden.

## Eten & Drinken
Het is niet toegestaan om te eten en te drinken in de werkplaatsen. Daartoe is de polyvalente ruimte of cafetaria beschikbaar. We sorteren ook daar ons afval.

## Rookverbod
Het is verboden te roken in de werkplaatsen en bij uitbreiding in het hele gebouw. 

## Alcoholische dranken & Verdovende middelen
Alcoholische dranken en verdovende middelen zijn te allen tijde verboden in de werkplaats. Indien er een vorm van intoxicatie wordt vastgesteld door de werkplaatsverantwoordelijke zal de toegang tot de werkplaats steeds worden geweigerd. Ook het “vermoeden van” kan tot een preventieve weigering van de toegang leiden.

## PBM & Kledijvereisten 
Iedere student die wenst gebruik te maken van de werkplaatsen is in het bezit van enkele persoonlijke beschermingsmiddelen (PBM’s) en volgt de kledijvereisten. Deze zijn afhankelijk van het type werkplaats, zie de specifieke reglementen voor de uitwerking hiervan. De werkplaatsverantwoordelijken zullen toezien op de toepassing hiervan. Zonder PBM’s kan er niet gewerkt worden.

Mondmaskers zijn verplicht op de locaties waar de social distancing (1,5m) niet kan gegarandeerd worden.

## Capaciteit
Er is voor elke werkplaats een capaciteit vastgesteld die rekening houdt met de heersende maatschappelijke richtlijnen rond bv. social distancing. Deze capaciteit is terug te vinden aan de ingang van de werkplaats.

## Reservering

Om zeker te zijn dat er tijd en ruimte is voor jouw activiteit in de werkplaats moet je reserveren. Dat kan via de Toledo pagina van de betrokken werkplaats. Je kan ook langsgaan ter plaatse en als er plaats is ben je welkom. De gebruikers met een reservatie hebben wel steeds voorrang.

## Opleidingen
Elke werkplaats organiseert workshops en opleidingen omtrent materiaal- en toestellengebruik. De frequentie hangt af van vraag en aanbod. Deze opleidingen kunnen determinerend zijn voor de toegang tot bepaalde werkplaatsen. Elke werkplaats heeft daartoe een programma opgesteld en zal dit minstens kenbaar maken via Toledo.

## Calamiteiten 
Bij elke type calamiteit (brand, EHBO, materieel incident,…) dient de werkplaatsverantwoordelijke onmiddellijk ingelicht te worden. Eerste hulp zal toegediend worden door de werkplaatsverantwoordelijke. Bij opzettelijke schade en of onverantwoord gebruik zal de schade in rekening worden gebracht. Indien de werkplaatsverantwoordelijke niet bereikbaar is, dient het algemeen noodnummer 016 32 22 22 gebeld te worden.

## Sancties
De inhoud van dit reglement is afdwingbaar voor elke student, bezoeker of personeelslid die zich in een werkplaats bevindt. Er wordt teruggegrepen naar het algemeen huishoudelijk reglement voor sancties.

## Hiërarchische lijn
De werkplaatsverantwoordelijke staat in voor het goed beheer van de werkplaats en de naleving van dit reglement. Bij onenigheid zijn het de werkplaatscoördinator of zijn oversten die de hiërarchische lijn uitoefenen bevoegd.
